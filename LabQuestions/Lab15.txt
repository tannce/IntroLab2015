1.หมุนสายอักขระ

ให้นิสิตเขียนโปรแกรมรับสายอักขระ (string) และเลขจำนวนเต็ม จากนั้นพิมพ์สายอักขระที่ถูกหมุนตัวอักขระไปตามเลขจำนวนเต็มนั้น ถ้าเลขจำนวนเต็มเป็นบวกให้หมุนสายอักขระไปทางขวา แต่ถ้าเป็นลบให้หมุนสายอักขระไปทางซ้าย ถ้าจำนวนเต็มเป็นศูนย์ก็ไม่ต้องหมุน

ตัวอย่าง Input/Output 1

Hello World!
4
rld!Hello Wo
ตัวอย่าง Input/Output 2

Python Programming
-5
n ProgrammingPytho

2.ทอนเงิน (ธนบัตรใดๆ)

ให้นิสิตเขียนโปรแกรมทอนเงิน แต่ครั้งนี้ให้จำนวนและมูลค่าของธนบัตรนั้นถูกกำหนดโดยผู้ใช้

โปรแกรมจะรับข้อมูลจำนวนของประเภทธนบัตร (n) มาก่อนในบรรทัดแรก จากนั้นบรรทัดที่ 2 ถึง n+1 จะรับมูลค่าของธนบัตรทีละใบ มูลค่าของธนบัตรที่ใส่เข้ามาอาจไม่เรียงลำดับก็ได้ จากนั้นโปรแกรมจะรับจำนวนเงินที่จะต้องทอนในบรรทัดสุดท้าย

โปรแกรมจะพิมพ์จำนวนธนบัตรแต่ละประเภทที่ต้องทอน โดยพิมพ์เรียงลำดับมูลค่าธนบัตรจากมากไปน้อย โดยการทอนเงินจะใช้หลักการว่าจะใช้ธนบัตรที่มีมูลค่ามากที่สุดเท่าที่จะทำได้ และจำนวนธนบัตรมีไม่จำกัด

ตัวอย่าง Input/Output 1

6
500
100
50
10
5
1
876
500: 1
100: 3
50: 1
10: 2
5: 1
1: 1
ตัวอย่าง Input/Output 2

5
10
50
5
1
100
876
100: 8
50: 1
10: 2
5: 1
1: 1

3.เกมอ่านใจ (ส่วนเช็คคำตอบ)

เกมอ่านใจเป็นเกมที่จะให้ผู้เล่นทายสายอักขระที่ถูกซ่อนไว้ เมื่อผู้เล่นทายสายอักขระแต่ละครั้งก็จะได้ผลลัพธ์ว่ามีจำนวนตัวอักขระที่ถูกต้องและตรงตำแหน่งกี่ตัว และที่ถูกต้องแต่ไม่ตรงตำแหน่งกี่ตัว ด้วยข้อมูลนี้ผู้เล่นก็จะทายสายอักขระครั้งใหม่ ไปเรื่อยๆ จนกว่าจะได้คำตอบหรือหมดจำนวนครั้งที่ให้ทาย

ให้นิสิตเขียนโปรแกรมส่วนเช็คคำตอบของการทายสายอักขระ โดยโปรแกรมจะรับสายอักขระมาสองสาย สายแรกคือสายอักขระที่ซ่อนไว้ และสายที่สองคือสายอักขระที่ผู้เล่นทาย จากนั้นให้พิมพ์เลขจำนวนเต็มออกมาสองค่า ค่าแรกคือจำนวนอักขระที่ทายถูกต้องและตรงตำแหน่ง ค่าที่สองคือจำนวนอักขระที่ทายถูกต้องแต่ไม่ตรงตำแหน่ง

ตัวอย่าง Input/Output 1

pyramid
program
1-3
คำอธิบาย:

ผลลัพธ์ 1-3 หมายถึงมีอักขระที่ตรงตำแหน่งหนึ่งตัวและมีอักขระที่ถูกต้องแต่ไม่ตรงตำแหน่ง 3 ตัว เมื่อพิจารณาข้อมูลเข้าจะเห็นว่า pyramid เป็นคำที่ซ่อนไว้ ส่วนผู้ใช้ทายคำว่า program
จะเห็นว่าตัวอักขระที่ถูกต้องและตรงกันก็คือ p ตัวแรกตัวเดียว
ตัว r ในตำแหน่งที่สองของคำว่า program นั้นจะจับคู่กับ r ในตำแหน่งที่สามของคำว่า pyramid นั่นคืออักขระถูกแต่ไม่ตรงตำแหน่ง
ตัว o และ g ในคำว่า program นั้นไม่มีในคำว่า pyramid เลย
ตัว r ตัวที่สองในคำว่า program นั้นไม่มีคู่ เนื่องจากตัว r ตัวเดียวในคำว่า pyramid นั้นถูกจับคู่กับตัว r ในตำแหน่งที่สองของคำว่า program ไปแล้ว
ตัว a และตัว m ในคำว่า program นั้นก็มีอยู่ในคำว่า pyramid เช่นกัน และยังไม่ถูกจับคู่กับใครด้วย แต่อยู่ผิดตำแหน่ง
ดังนั้น ตรงตำแหน่ง: p ผิดตำแหน่ง: r, a, m
ตัวอย่าง Input/Output 2

pant
test
1-0
คำอธิบาย:

มีตัวอักขระที่ถูกต้องตรงกันอยู่ตัวเดียวคือ t ตัวสุดท้าย ส่วน t ตัวแรกใน test นั้นไม่สามารถจับคู่กับใครได้เพราะ t ในคำว่า pant นั้นจับคู่ตรงกับ t ตัวสุดท้ายใน test ไปแล้ว เราจะจับคู่อักขระที่ตรงตำแหน่งกันก่อนเสมอ
หมายเหตุ:

ตามกฎเกณฑ์นี้นั้นถ้าเราสลับสายอักขระนำเข้าก็จะยังได้ผลลัพธ์เหมือนเดิม นั่นคือ pant-test กับ test-pant จะได้คำตอบเป็น 1-0 ทั้งคู่
โจทย์ข้อนี้เหมือนจะง่าย แต่จริงๆ แล้วมีรายละเอียดที่ต้องระวังเยอะ ขอให้ลองทดสอบกับสายอักขระที่หลากหลายเพื่อตรวจสอบความผิดพลาด

4.คู่ลำดับสลับอันดับ

คู่ลำดับสลับอันดับ หมายถึง คู่ลำดับ (i, j) ที่ถ้า i < j แต่ j อยู่ในอันดับก่อนหน้า i จงเขียนโปรแกรมเพื่อรับ list ของจำนวนเต็ม แล้วให้แสดงผลจำนวนคู่ลำดับที่สลับอันดับทั้งหมด

ตัวอย่าง Input/Output 1

[3, 5, 1, 4, 2]
6
ตัวอย่าง Input/Output 2

[8, 6, 2]
3